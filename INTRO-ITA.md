# Introduzione alla traduzione italiana

di *Marco Amadori* ([@mammadori](https://twitter.com/mammadori)), Technoforo, [Bitcoin Valley Founder](https://bitcoinvalley.eu)

Questo che avete tra le mani, cartaceo o sul vostro schermo elettromeccanico preferito, è un libro necessario su Bitcoin.

Necessario, non perché l’argomento trattato e le modalità con le quali svolgerà questa materia – ancora piuttosto recente e quasi o per nulla trattata dal sistema educativo attuale – siano esageratamente innovative o originali, ma perché è utile.

Ricordo sia interventi pubblici disponibili su Youtube che articoli web che hanno provato a seguire lo stesso approccio, cioè provare ad inventare quello che offre Bitcoin nuovamente da capo; tuttavia “Inventing Bitcoin” espande in maniera abbastanza semplice questa idea in un libro coerente e di dimensioni contenute, affrontabile da chiunque voglia capire Bitcoin in maniera chiara, senza troppe sovrastrutture politiche o pseudo millenaristiche e, contemporaneamente, lo fa senza essere così squisitamente tecnico da fare perdere in dettagli difficili da digerire il lettore che genuinamente volesse capire, in maniera organica, che cosa sia Bitcoin e perché si sia voluto fortemente crearlo.

Mi piace per due motivi: il primo è che ha una parte “head first” per l’impaziente, dove spiega all’inizio e subitaneamente, ma non frettolosamente, che cosa è Bitcoin; come se realizzasse un “executive summary”, cioè un riassunto rapido ed utile per il manager impegnato, inizia subito ad aiutare il lettore a farsi una idea di che cosa rappresenti Bitcoin, che usi abbia e che problemi possa risolvere.

L’altro motivo è la modalità maieutica che, tramite delicate spazzolature archeologiche, conduce il lettore alla scoperta di nuovi concetti tecnici, accompagnandolo in un viaggio letteralmente costruttivo, immaginariamente simile a quello intrapreso dai diversi ricercatori informatici che hanno preceduto l’invenzione (alcuni più romantici potrebbero dire “la scoperta”) di Bitcoin, cioè della prima moneta immateriale *senza Cesare*: il primo sistema sociale che può fare a meno della gerarchia per risolvere il problema della fiducia.

Prima di Bitcoin, infatti, molti potevano pensare alla gerarchia o al fatto che molte strutture sociali – come il denaro in questo caso – siano dotate di una struttura piramidale, come ad una caratteristica inevitabile della condizione sociale umana e non semplicemente come alla quasi raffazzonata risposta (la migliore fino a quel momento) che eravamo stati in grado di utilizzare come specie. Quindi non una tecnologia, come finalmente possiamo chiamarla (tecnologia gerarchica), ma un fatto cosmologico o divino inevitabile e imprescindibile usato dall’alba dei tempi per risolvere e dirimere quei problemi, legati alla creazione ed al mantenimento della fiducia, che si pongono quando la società diventa più larga e complessa di due sole persone che si conoscano. Per approfondire il tema della scalabilità sociale di Bitcoin rimanderei però all’articolo originale di Nick Szabo[[1]](INTRO-ITA.md#l1) <a name="r1"></a> perché qui si parla in realtà d’altro e in maniera efficacemente asciutta.

In questo testo il romanticismo e la critica sociale, pur presenti nel paper originale di Satoshi Nakamoto del 2008, sono ridotti all’osso per lasciare spazio, senza disorientare, alla giusta quantità di nozioni tecniche che servono per capire come e perché Bitcoin funzioni.

L’unico consiglio che mi sento di dare al lettore, soprattutto allo scettico che cerca la falla o il bug nel sistema Bitcoin, o a chi già conosce molto bene alcune parti tecniche per motivi pregressi, è di leggere questo libro tutto d’un fiato evitando di soffermarsi ad immaginare problematiche derivate da quanto appreso fino quel punto. Soprattutto su Bitcoin, infatti, è difficilissimo semplificare senza commettere qualche leggerezza. “Inventing Bitcoin” accompagna il lettore tramite alcune metafore esplicative e semplificazioni importanti e pur essendoci avvertenze nel testo da parte dell’autore a sospendere il giudizio finché chiarezza non verrà fatta più avanti nel testo, è molto facile per il lettore scambiare per evidenti errori, o contraddizioni con alcune teorie economiche od informatiche preesistenti, la spiegazione mentre si sta dipanando. Il mio consiglio in sostanza è: “Non scambiate le metafore esplicative per metafore predittive”; seguendolo arriverete sani e salvi alla fine di questo affascinante viaggio di scoperta.

Quello che invece non è “Inventing Bitcoin” è che non è un libro sufficiente, non per tutti comunque, e non è esaustivo. Pur affrontando il passato ed il presente di Bitcoin, dandoci tracce credibili di futuro, non affronta tutto quello che c’è da sapere; ma non è detto che questo sia un problema, anzi! Il contenuto agile e la dimensione non esagerata riescono a fornire un’ottima base di partenza, solida, tecnica, storica e metodologica, per chi volesse ulteriormente approfondire l’argomento.

Se dovete, volete o potete leggere un solo libro su Bitcoin e poi nient'altro, leggete questo.

Marco Amadori

<a name="l1"></a> [[1]](INTRO-ITA.md#r1) <http://unenumerated.blogspot.com/2017/02/money-blockchains-and-social-scalability.html>
